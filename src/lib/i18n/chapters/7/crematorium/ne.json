{
    "title": "शवदाहस्थल सम्बन्धी विवरण",
    "number": "७.४.४",
    "content": "नेपालमा आफ्नो धार्मिक परम्परा अनुसार मृत्यु संस्कार गर्ने चलन परापूर्व कालदेखि नै चलिआएको छ । हरेक नगरपालिका तथा हरेक समुदायको आ–आफ्नो धर्म र संस्कृति अनुसार शवदाहस्थल र समाधीस्थल व्यवस्थापन एक महत्वपूर्ण र संवेदनशील विषय र आवश्यकता हो । भावनात्मक अर्थ समेत बोकेको यो विषयलाई कुनै पनि योजनाले समयमै सम्बोधन गर्नुपर्दछ । अन्यथा अव्यवस्थित दाहसंस्कार गरिनुले नगरपालिकाको पर्यावरणीय, सामाजिक तथा साँस्कृतिक व्यवस्थामा चुनौती थपिन्छ । परम्परागत रुपमा सञ्चालनमा रहेका शवदाहस्थल र समाधीस्थललाई भविष्यमा सहज र व्यवस्थित बनाउनु पर्दछ । हाल यस नगरपालिकाको  वडा  नं. ९, १० र ५ का बासिन्दाले त्रियुगा नदी किनारमा शवदाह गर्ने गरिएको देखिन्छ भने अन्य वडाका बासिन्दाहरुले व्यवस्थित शवदाहस्थल तथा समाधीस्थलहरुको अभावको कारण खुल्ला स्थान तथा परम्परागत रुपमा अभ्यासमा रहेका नदी किनारमा अन्तिम संस्कार गर्ने गरेका छन् । आगामी दिनमा नगरपालिकाले आवश्यक स्थानमा शवदाहस्थल तथा समाधीस्थलको व्यवस्थापनका लागि आश्रयस्थल बनाउने तथा काठ/दाउराको व्यवस्थापन, मृत्यु संस्कारका लागि आवश्यक सामाग्रीहरू उपलब्ध हुने गरी पूजा पसल व्यवस्थापन आदि कार्यहरु सुरुवात गर्न जरुरी रहेको छ ।"
}