{
    "title": "विपद् व्यवस्थापनको पूर्वतयारी",
    "number": "६.४.३",
    "content": "भौगोलिक जटिलताका कारण नेपाल प्राकृतिक प्रकोपको उच्च जोखिम क्षेत्रमा रहेको छ । नेपालमा वर्षेनी प्राकृतिक प्रकोपका कारण ठूलो मात्रामा जनधनको क्षति हुने गरेको छ । नेपालमा २०७२ सालको महाभूकम्पको पीडा अझै ताजा नै छ । नगरपालिका पनि प्राकृतिक प्रकोपको दृष्टिकोणले संवेदनशील अवस्थामा रहेको छ । यस नगरपालिकामा विशेष गरी बाढी, नदी कटान, हावाहुरी, असिना, चट्याङ, अनावृष्टि, सुख्खा खडेरी, डढेँलो जस्ता प्राकृतिक प्रकोपहरू देखापर्दै आइरहेका छन् । विगतमा भएको कोभिड-१९ तथा विभिन्न समयमा फैलने महामारीहरुले आर्थिक तथा अन्य क्षेत्रमा समेत गहिरो प्रभाव पारेको छ । यस्ता प्रकोपहरू सामान्यतया पूर्ण नियन्त्रण गर्न नसकेपनि प्रभाव न्यूनीकरणका उपायहरू अवलम्बन गरी जनधनको क्षतिलाई न्यूनीकरण गर्न सकिन्छ । नगरपालिकाले नगरस्तरीय विपद् व्यवस्थापन समिति र वडास्तरीय विपद् व्यवस्थापन समितिलाई थप क्रियाशिल र प्रभावकारी बनाउने, विपद्का लागि अत्यावश्यक सामग्रीहरुको व्यवस्थापन गर्ने, जलजन्य विपद् क्षति न्यूनीकरण गर्नका लागि नदीजन्य पदार्थको उत्खनन तथा बिक्रीबाट प्राप्त रकमबाट विभिन्न खहरे खोला तथा नदीका कारण हुने जोखिमयुक्त स्थानका तटबन्ध तथा नदी नियन्त्रणका कार्यहरुलाई निरन्तरता दिने, विपद्को प्रभावकारी र योजनाबद्ध व्यवस्थापनका लागि नगरपालिकाको स्थानीय विपद् जोखिम व्यवस्थापन योजना निर्माण गरी कार्यान्वयन गर्ने, विपद् कोष स्थापना गरी आपतकालिन सहयोग कार्यक्रम सञ्चालन गर्ने, विपद् तथा महामारीको समस्याबाट बच्नका लागि स्थानीय सञ्चार माध्यमबाट जनचेतनामूलक विषयहरु प्रकाशन प्रसारण गर्नका साथै यस क्षेत्रमा क्रियाशिल सरकारी तथा गैरसरकारी निकायहरुसँग समन्वय, सहकार्य र साझेदारी गर्ने लगायतका नीति अगाडी सारेको छ ।"
}