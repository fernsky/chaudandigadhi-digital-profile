{
    "title": "४.४ पर्यटन विकास",
    "number": "",
    "content1": "विशिष्ट भौगोलिक संरचनाले सिर्जना गरेको हावापानी, जनजीवन, वन, वनस्पती र वन्यजन्तु तथा साँस्कृतिक विविधताको कारण नेपाल विश्वमा नै एउटा चित्ताकर्षक पर्यटकीय गन्तव्य स्थलको रूपमा परिचित छ । पर्यटन हाम्रा लागि प्रकृतिले दिएको वरदान हो । यी सम्पूर्ण पर्यटकीय सम्पतिको पूर्ण सदुपयोग गरेमा देशको आर्थिक समृद्धिमा उल्लेखनीय योगदान पुर्‍याई देशको अर्थतन्त्रलाई सबल बनाउन सकिने निश्चित छ । तसर्थ पर्यटन नीति, २०६५ ले मुलभूत रूपमा पर्यटन मार्फत् स्वरोजगार सिर्जना, गरिबी निवारण, मूर्त तथा अमूर्त सम्पदाको खोज अनुसन्धान, हवाई तथा स्थलमार्गको थप विकास र विस्तार गर्ने र पर्यटन पूर्वाधारलाई दिगो विकासको अवधारणा अनुरुप अगाडि बढाउने उद्देश्य लिएको छ । यस नगरपालिकामा पनि पर्यटन विकासका प्रचुर सम्भावनाहरू रहेका छन् ।",
    "caption1": "यलम्बर पार्क",
    "content2": "नगरपालिकामा शिवालय मन्दिर, बसाहा थान शिवालय मन्दिर, पुष्पलाल चौक पार्क, मिनी अप्राहा झरना, कन्या औल्श्री गुम्बा, द्वारदानी देवी स्थान, थानपोखरी मन्दिर, लिङ्गेश्वर शिवालय लगायत १८० भन्दा बढी ऐतिहासिक, धार्मिक तथा साँस्कृतिक महत्वका स्थलहरू रहेका छन् भने ४४ वटा प्रकृति पद्दत पर्यटकीय स्थलहरु रहेका छन् । यहाँ होमस्टे र साँस्कृतिक पर्यटनको समेत उत्तिकै सम्भावना रहेको छ । राई, मगर र थारु जातीको संस्कृति झल्कने विभिन्न साँस्कृतिक कार्यक्रमहरूलाई समेटेर साँस्कृतिक पर्यटन प्रवर्द्धन गर्न सकिन्छ । यसका साथै नगरपालिकामा कृषि उत्पादन, फलफुल, अन्नबाली, अदुवा, बेसार र कागतीको उत्पादनमा अग्रणी स्थान रहेकाले ती क्षेत्रहरूलाई नमूना कृषि क्षेत्रको रुपमा विकास गर्न सके कृषि पर्यटनलाई आकर्षित गर्न सकिन्छ । तसर्थ हाल पर्यटकहरूका लागि होटल तथा होम स्टेहरूका साथै अन्य आवश्यक सेवा सुविधा विस्तार गर्न आवश्यक रहेको छ ।",
    "caption2": "चौदण्डीगढी दरबार",
    "caption3": "चौदण्डीगढी"
}